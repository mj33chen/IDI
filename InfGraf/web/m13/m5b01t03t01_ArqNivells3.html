<!DOCTYPE HTML PUBLIC "-//W3C//DTD HTML 4.0 Transitional//EN">
<html lang="CA">
<head>
<title></title>
<meta http-equiv="Content-Type" content="text/html; charset=iso-8859-1">
<LINK REL="stylesheet" type="text/css" HREF="../upc.css" >
<script type="text/javascript" src="../upc.js"></script>
<SCRIPT>
top.passara("realvirt","arquit");
</SCRIPT>
<BODY>
<DIV CLASS="nav">
<a href="m5b01t03t01_ArqNivells2.html">[Anterior]</a>
[Següent]
<a href="m5c01_Periferics.html">[Següent apartat]</a>
</div>
<br><br>

<div class=tit1>Arquitectura.
<span class=tit2>Nivells de simulació, interacció i immersió.</span>
<span class=tit3>Factors que intervenen en la immersió sensorial</span>
</div>

<p>El grau d'immersió sensorial depèn, en primera instància, de quins són
els òrgans dels sentits pels quals el sistema proporciona estímuls adequats i,
en segona instància, de l'abast, qualitat, velocitat i coherència d'aquests
estímuls.</p>

<p>Als llibres de biologia trobareu que els humans tenim cinc sentits: la <b>vista</b>,
l'<b>oïda</b>, el <b>tacte</b>, l'<b>olfacte</b> i el <b>gust</b>. A
aquesta llista cal afegir el sentit de l'<b>equilibri</b>, que permet
conèixer l'orientació del cos respecte a la força de la gravetat, i la <b>cinestèsia</b>,
que és la sensació per la qual hom percep el moviment muscular, el pes i la
posició dels membres del cos.</p>

<p>D'aquests sentits, els més utilitzats en realitat virtual són <b>la vista
i l'oïda</b>, i en un segon nivell, el <b>tacte, </b>l'<b>equilibri</b> i
la <b>cinestèsia</b>. Els dos darrers sentits són especialment importants en
els simuladors de conducció de vehicles, per poder percebre forces d'acceleració.
Existeixen alguns prototipus experimentals que sintetitzen olors, però la seva
utilitat pràctica no està clara i encara no existeixen versions comercials.</p>

<p>Com acabem de veure, quan més gran sigui el nombre de sentits estimulats pel
sistema de realitat virtual, més alt serà el grau d'immersió. La immersió
també serà major quan el sistema ens desconnecta completament (és a dir, ens
aïlla) del món real, que quan ho fa només parcialment. Per exemple, respecte
al sentit de la vista, hi ha sistemes <b>immersius</b> (basats en cascos
estereoscòpics amb pantalles situades molt a prop dels ulls) que impedeixen la
visió de l'entorn que ens envolta i ens presenten únicament les imatges del
món virtual, i hi ha també sistemes <b>semi-immersius</b> (basats en projecció
en una o més pantalles) en la qual només percebem l'entorn real que hi ha
entre l'ull de l'observador i les pantalles.</p>

<p>Aquestes fotografies mostren, respectivament, un sistema immersiu,
semi-immersiu i no immersiu:</p>

<div align="center"><img border="0" src="imatges/sistemesimm.jpg" width="600" height="149"></div>

<p>D'altra banda, aspectes com la <b>qualitat</b> de l'estímul (qualitat de
les imatges, qualitat del so), la <b>velocitat d'actualització</b> i temps de
latència (temps que passa des que el participant duu a terme una acció, per
exemple girar el cap, fins que percep el resultat) i la <b>coherència</b> (si
per exemple es tanca una porta en el món virtual, hem de veure com es tanca al
mateix instant que sentim el so del cop) també determinen el grau d'immersió
sensorial.</p>

<p>La immersió total no sempre és una qualitat desitjable. Per
exemple, els usuaris de sistemes immersius (cascos estereoscòpics) perden la
visió del seu propi cos i això provoca molt sovint un cert grau de
desorientació. Un altre exemple on els sistemes immersius no són adients són
les aplicacions que requereixen treballar en grup (per exemple, la revisió d'un
model de CAD per part d'un equip d'especialistes), ja que els sistemes
immersius limiten molt la interacció amb els altres membres del grup. Per
aquests casos s'utilitzen sistemes semi-immersius com la CAVE.</p>

<p>En alguns casos, la finalitat del sistema no és substituir
la informació sensorial que rep el participant, sinó només augmentar-la,
essent necessari mantenir la percepció del mon real. Un exemple és el sistema
que porten els pilots d'alguns avions de combat basat en ulleres especials que
els permeten veure informació crítica sobreposada amb les imatges de l'entorn.
Un altre exemple és els sistemes que es fan servir en medicina per indicar al
metge la posició exacta d'un punt concret de l'anatomia d'un pacient al
que prèviament s'ha aplicat una exploració per reconstruir les seves
estructures internes. Aquesta tècnica, l'objectiu de la qual és només
ampliar la percepció del mon real amb informació crítica generada per
computador, s'anomena <b>realitat augmentada</b>, i té moltes aplicacions en
el camp de l'entrenament i la medicina.</p>


<br><br>
<DIV CLASS="nav">
<a href="m5b01t03t01_ArqNivells2.html">[Anterior]</a>
[Següent]
<a href="m5c01_Periferics.html">[Següent apartat]</a>
</div>
</body>
</html>
